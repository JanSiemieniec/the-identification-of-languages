Néhány szereplő, aki először a Thorban tűnt fel, így Thor, Loki, Erik Selvig és Sólyomszem, ismét szerepelt Joss Whedon Bosszúállók című filmjében. Kenneth Branagh, a Thor rendezője elmondta: „Joss elég korán, az utómunkálatok elején láthatta. Azt hiszem, ez hatással volt arra is, ahogy Thor a Bosszúállókban szerepelt, és hogy Loki a történet része lett.”[16] Loki – feltételezett halála után – szerepelt a Thor végefőcím utáni jelenetében Erik Selviggel. Branagh kifejtette: „Amikor [Loki] a féreglyukba, az űr szövetének egy szakadásába esik a mi filmünk végén, egy ismeretlen helyen tűnik fel újra, valószínűleg egy új ravasz tervvel a fejében, szerintem érdekes volt jelezni, hogy egy új történetbe kerül a Marvel-univerzum egy másik szegletében.”[17] Stellan Skarsgård, aki Erik Selviget játszotta, azt mondta, hogy amikor először olvasta a Thor forgatókönyvét, a jelenet még nem szerepelt benne: „Nem, nem azért, mert szerintem akkor még nem volt meg a Bosszúállók végső története. Tavaly ősszel kerestek meg, hogy benne akarok-e lenni a Bosszúállókban. Aztán elkezdték nekem küldeni az oldalakat, meg ilyesmi.”[18] Branagh Sólyomszem cameójáról a Thorban így nyilatkozott: „Őszintén szólva mindig is volt valaki fent a kosárban, amikor Thor betör a S.H.I.E.L.D.-táborba, és amikor azt mondták, lehetne Sólyomszem is, és Sólyomszem meg Jeremy Renner lehetne, az mondtam: »Most vicceltek?« Fel-le ugráltam. Teljesen be voltam sózva. Egy ilyen valaki jött, egy ilyen menő dologért!”[19]